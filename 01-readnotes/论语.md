[TOC]

# 论语

## 上编

### 学而篇第一 

1.1 子曰：“学而时习之，不亦<ruby><rb>悦</rb><rt>yuè</rt></ruby>乎？有朋自远方来，不亦<ruby><rb>乐</rb><rt>lè</rt></ruby>乎？人不知而不愠，不亦君子乎？”

- **注释**：
  - 朋：同类也，志同道合者。
  - 乐：***悦在心，乐则见于外***。
  - 君子：成德之名。

- **解析**
  - ***孔子一生重在教，孔子之教重在学***。***孔子之教人以学，重在学为人之道。***
  - 孔子之学，***皆由真修实践而来。***
  - 孔门论学，范围虽广，然必兼***心底修养与人格完成***之两义。
  - 孔子之所启示，乃属一种***通义***，***不受时限，通于古今***。

1.2 有子曰：“其为人也孝<ruby><rb>弟</rb><rt>tì</rt></ruby>，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为仁之本<ruby><rb>与</rb><rt>yú</rt></ruby>！”

- **注释**
  - 孝弟：***善事父母曰孝，善事兄长曰弟***（同悌）
  - 乱：违反常理之事
  - 本立而道生：孔子之学所重在道，所谓***道，即人道，其本则在心。人道必本于人心，如有孝弟之心，始可有孝弟之道***。有仁心，始可有仁道。本立而道生，虽若自然当有之事，亦贵于人之能***诱发而促进之***，又贵于人之能***护养而成全之***。凡此皆赖于学，非谓有此心即有此道。
  - 为仁之本：***仁者，人群相处之大道***。***内修于己即为德，外措施之于人群为道***。

- **解析**
  - 《孟子》谓：“子夏、子张、子游，以有若似圣人，欲以所事于孔子事之，曾子不可而止。”则有子固曾为孔门弟子所推服。《论语》首篇次章，即述有子之言，似非无故而然。
  - 孔子教人学***为人***，即***学为仁***。***仁即人群相处之大道***，故孟子曰：“仁也者，人也。合而言之，道也。”然人道必本于人心，故孟子又曰：“仁，人心也。”由其最先之心言，则是***人与人间之一种温情与善意***。发于仁心，乃有仁道。而***此心实为人性所固有。其先发而可见者为孝弟，故培养仁心当自孝弟始***。孝弟之道，则贵能推广而成为通行于人群之大道。

1.3 子曰：“巧言令色，鲜矣仁！”

1.4 曾子曰：“吾日三省吾身，为人谋而不忠乎？与朋友交而不信乎？传不习乎？”

- **注释**
  - 不忠：***尽已之谓忠***。
- **解析**
  - ***人道本于人心，人心之尽与实以否，有他人所不能知，亦非他人所能强使之者，故必贵于有反己省察之功。***
  - 有、曾二子之言，皆次孔子言之后，于二子见平等义。

1.5 子曰：“道千乘之国，敬事而信，节用而爱人，使民以时。”

- **注释**
  - 敬：***谨慎专一意***。

1.6 子曰：“弟子入则孝，出则悌，谨而信，泛爱众，而亲仁。行有余力，则以学文。”

- **注释**
  - 谨而信：***谨，谨慎***。***信，信实。***
- **解析**
  - ***弟子为学，当重德行***。但不学于文，求***多闻博识，则心胸不开***。
  - ***孔子言学，先德行，次及文***。

1.7 子夏曰：“贤贤易色；事父母，能竭其力；事君，能致其身；与朋友交，言而有信。虽曰未学，吾必谓之学矣。”

- **解析**
  - 孔门论学，本以成德为重，后人分***德行与学问***而二之，失此二章之义。

1.8 子曰：“君子不重，则不威；学则不固。主忠信。无友不如己者。过，则勿惮改。”

- **注释**
  - 不重则不威：***人不厚重，则失威严，人不敬重。***。
  - 主忠信：***行事以忠信为主***。
- **解析**

1.9 曾子曰：“慎终，追远，民德归厚矣。”

- **解析**
  - 儒家不提倡宗教信仰，不主张死后有灵魂之存在，然极重丧葬礼节，因此乃***生死之间一种纯真情之表现，即孔子所谓之仁心与仁道***。
  - 孔门常以***教孝道达人类之仁心***。丧葬之礼，乃孝道之最后表现。***对死者能尽我之真情，在死者似无实利可得，在生者亦无酬可期，其事超于功利计较之外，乃更见其情意之真***。

1.10 子禽问于子贡曰：“夫子至于是邦也，必闻其政，求之与？抑与之与？” 子贡曰：“夫子温、良、恭、俭、让以得之。夫子之求之也，其诸异乎人之求之与？”

- **注释**
  - 温、良、恭、俭、让：温，柔和义。良，良善义。恭，庄顺义。俭，节制义。让，谦逊义。

1.11 子曰：“父在，观其志；父没，观其行；三年而无改于父之道，可谓孝矣。”

1.12 有子曰：“礼之用，和为贵。先王之道，斯为美；小大由之。**有所不为，知和而和，不以礼节之。亦不可行也**。”

1.13 有子曰：“信近于义，言可复也；恭近于礼，远耻辱也；因不失其亲，亦可宗也。”

- **注释**
  - 远耻辱也：***恭敬亦须合礼，否则易近于耻辱***。

1.14 子曰：“君子**食无求饱，居无求安**，敏于事而慎于言，就有道而正焉，可谓好学也已。”

1.15 子贡曰：“**贫而无谄，富而无骄，何如？**”子曰：“可也；**未若贫而乐，富而好礼者也**。”子贡曰：“《诗》云，‘如切如磋，如琢如磨’。其斯之谓与？”子曰：“赐也，始可与言诗已矣，告诸往而知来者。”

- **注释**
  - 无骄：贫多求，故易谄。富有恃，故易骄。骄者矜肆，傲慢于人。

1.16 子曰：“不患人之不己知，患不知人也。”

- **解析**
  - ***君子求其在我，故不患人之不己知***。

### 为政篇第二 

2.1 子曰：“为政以德，譬如北辰，居其所而众星共之。”

- **注释**
  - 为政以德：德，得也。***行道而有得于心，其所得，若其所固有，故谓之德性***。
- **解析**
  - 孔门论学，最重人道。政治，人道中之大者。***人以有群而相生相养相安***，故《论语》编者以《为政》次《学而篇》。孔门论政主德化，因***政治亦人事之一端，人事一本于人心***。
  - ***孔子谓作政治领袖，主要在其德性，在其一己之品德，为一切领导之主动***。

2.2 子曰：“诗三百，一言以蔽之，曰‘思无邪’。”

- **注释**
  - 思无邪：无邪，直义。三百篇之作者，无论其为孝子忠臣，怨男愁女，***其言皆出于至情流溢，直写衷曲，毫无伪托虚假***，此即所谓“《诗》言志”，乃三百篇所同。

2.3 子曰：“道之以政，齐之以刑，民免而无耻；道之以德，齐之以礼，有耻且格。”

- **注释**
  - 德：人格与心地。
- **解析**
  - 孔门政治理想，主德化，主礼治。

2.4 子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”

- **注释**
  - 志于学：***志者，心所欲往，一心常在此目标上而向之趋赴***。能志孔子之志，学孔子之所学，乃为读《论语》最大宗旨。
  - 而立：立，成立义。能确有所立，不退不转，则所志有得有守。此为孔子之学之第一阶段。
  - 不惑：人事有异同，有逆顺，虽有志能立，或与外界相异相逆，则心易起惑。必能***对外界一切言论事变，明到深处，究竟处，与其相互会通处，而皆无可疑***，则不仅有立有守，又能***知之明而居之安，是为孔子进学之第二阶段***。
  - 知天命：天命，指人生一切当然之道义与职责。孔子***由学生信，非先有信而后学。故孔子教人，亦重在学。******孔子仅以所学教，不以所信教。***

2.5 孟懿子问孝。子曰：“无违。”樊迟御，子告之曰：“孟孙问孝于我，我对曰‘无违’。”樊迟曰：“何谓也？”子曰：“生事之以礼；死葬之以礼，祭之以礼。”

2.6 孟武伯问孝。子曰：“父母唯其疾之忧。”

- **注释**
  - 唯其疾之忧：子女常以谨慎持身，使父母唯以其疾病为忧，言无他可忧。

2.7 子游问孝。子曰：“今之孝者，是谓能养。至于犬马，皆能有养；**不敬，何以别乎**？”

2.8 子夏问孝。子曰：“**色难**。有事弟子服其劳，有酒食先生馔，曾是以为孝乎？”

- **注释**
  - 色难：孝子侍奉父母，以能和颜悦色为难。

2.9 子曰：“吾与回言终日，不违如愚。退而省其私，亦足以发。**回也，不愚**。”

2.10 子曰：“**视其所以，观其所由，察其所安**。人焉廋哉？人焉廋哉？”

- **注释**
  - 所以：以，因义。***因何而为此事***，此指其***行为之动机与居心***言。
  - 所由：由，***经由***义。同一事，取径不同，或喜捷径，或冒险路，或由平坦大道。此指***其行为之趋向与心术***言。
  - 所安：安，***安定安乐***义。勉强为之，则不安不乐，易生改变。或则乐此不疲，安固无变。此指其行为之意态与情趣言。
  - 视、观、察：此三字有浅深之次序。视从一节看，观从大体看，察从细微处看。

2.11 子曰：“**温故而知新，可以为师矣。**”

- **注释**
  - 温故而知新：急火曰煮，慢火曰温。
- **解析**
  - ***新故合一，教习合一，温故必求知新，能学然后能教***

2.12 子曰：“君子不器。”

**注释**

- 不器：不器非谓无用，乃谓***不专限于一材一艺之长，犹今之谓通才***。

2.13 子贡问君子。子曰：“**先行其言，而后从之**。”

2.14 子曰：“**君子周而不比，小人比而不周**。”

- **解析**
  - 周，忠信义。比，阿党义。
  - “君子待人忠信，但不阿私。小人以阿私相结，但不忠信。”

2.15 子曰：“学而不思则罔，思而不学则殆。”

- **解析**
  - ***学思当交修并进。仅学不思，将失去了自己。仅思不学，亦是把自己封闭了。***

2.16 子曰：“攻乎异端，斯害也已！”

- **解析**
  - ***墨翟兼爱，扬朱为我。***
  - 孔子平日言学，常兼举两端，如言仁常兼举言礼，或兼言知。又如言质与文，学与思，此皆兼举两端，即《中庸》所谓执其两端。执其两端，则自见有一中道。中道在全体中见。仅治其一端，则偏而不中矣。

2.17 子曰：“**由！诲女知之乎？知之为知之，不知为不知，是知也。**”

2.18 子张学干禄。子曰：“多闻阙疑，慎言其馀，则寡尤；多见阙殆，慎行其馀，则寡悔。**言寡尤，行寡悔**，禄在其中矣。”

2.19 哀公问曰：“何为则民服？”孔子对曰：“**举直错诸枉，则民服**；举枉错诸直，则民不服。”

2.20 季康子问：“使民敬、忠以劝，如之何？”子曰：“临之以庄则敬，孝慈则忠，举善而教不能，则劝。”

- **注释**
  - 孝慈则忠：孝者，孝其老；慈者，慈其幼。
- **解析**
  - 先尽其在我，而在彼者自至。

2.21 或谓孔子曰：“子奚不为政？”子曰：“《[书](https://ctext.org/shang-shu/zhs)》云：‘孝乎惟孝、友于兄弟，施于有政。’是亦为政，奚其为为政？”

- **注释**
  - 政：***政者，正也。谓行事有条理得其正。孔子谓在家孝弟，有条理得其正，此亦是为政也。***

2.22 子曰：“人而无信，不知其可也。大车无輗，小车无軏，其何以行之哉？”

- **解析**
  - 信，信者，***贯通于心与心之间，既将双方之心紧密联系，而又使有活动之余地。***

2.23 子张问：“十世可知也？”子曰：“殷因于夏礼，所损益，可知也；周因于殷礼，所损益，可知也；其或继周者，虽百世可知也。”

- **解析**
  - ***礼，兼指一切政治制度，社会风俗，人心之内在，以及日常生活之现于外表，而又为当时大群体所共遵守者。***

2.24  子曰：“非其鬼而祭之，谄也。见义不为，无勇也。”

- **注释**
  - 谄也：祭有当祭不当祭。***崇德报恩，皆所当祭。求福惧祸，皆所不当祭***。
  - 见义不为：***义者人之所当为，见当为而不为，是为无勇***。

### 八佾篇第三

3.1 孔子谓季氏：“八佾舞于庭，是可忍也，孰不可忍也？”

- **解析**
  - ***礼本于人心之仁，非礼无礼之事，皆从人心之不仁来。***
  - 本篇皆论礼乐之事。礼乐为孔门论学论政之共通要点，故《论语》编者以此篇次《学而·为政》之后。

3.2 三家者以雍彻。子曰：“‘相维辟公，天子穆穆’，奚取于三家之堂？”

- **解析**
  - 孔子深斥当时鲁三家僭礼不当。***三家出鲁桓公后，于季氏家立桓公庙，遇祭，三家同此一庙***。

3.3 子曰：“人而不仁，如礼何？人而不仁，如乐何？”

- **解析**
  - ***仁乃人与人之间之真情厚意。由此而求表达，于是有礼乐。***
  - 孔子言礼必兼言乐，***礼主敬，乐主和。礼不兼乐，偏近于拘束。乐不兼礼，偏近于流放。二者兼容，乃可表达人心到一恰好处***。
  - ***礼乐必依凭于器与动作，此皆表达在外者。人心之仁，则蕴蓄在内。仁与礼，一内一外，若相反而相成。***
  - ***孔子言礼，重在礼之本，礼之本即仁。***孔子之学承自周公，周公制礼，孔子明仁。***礼必随时而变，仁则亘古今而一贯更无可变***

3.4 林放问礼之本。子曰：“大哉问！礼，与其奢也，宁俭；丧，与其易也，宁戚。”

- **解析**
  - ***礼本于人心之仁，而求所以表达之，始有礼。***

3.5 子曰：“夷狄之有君，不如诸夏之亡也。”

- **解析**
  - ***社会可以无君，终不可以无礼。***

3.6 季氏旅于泰山。子谓冉有曰：“女弗能救与？”对曰：“不能。”子曰：“呜呼！曾谓泰山，不如林放乎？”

**解析**

- ***守道有礼之人，将不纳他人违道非礼之谄媚。***

3.7 子曰：“君子无所争，必也射乎！揖让而升，下而饮，其争也君子。”

3.8 子夏问曰：“‘巧笑倩兮，美目盼兮，素以为绚兮。’何谓也？”子曰：“绘事后素。”曰：“礼后乎？”子曰：“起予者商也！始可与言诗已矣。”

3.9 子曰：“夏礼，吾能言之，杞不足徵也；殷礼，吾能言之，宋不足徵也。文献不足故也，足则吾能徵之矣。”

3.10 子曰：“禘自既灌而往者，吾不欲观之矣。”

3.11 或问禘之说。子曰：“不知也。知其说者之于天下也，其如示诸斯乎！”指其掌。

3.12 祭如在，祭神如神在。子曰：“吾不与祭，如不祭。”

- **注释**
  - 吾不与祭，如不祭：孔子虽极重祭礼，然尤所重者，在致祭者临祭时之心情。
- **解析**
  - 孔子论学，都就人心实感上具体指点，而非凭空发论。***吾人虽生两千五百载之后，而有时我心之所实感，仍可与孔子当年有同感。人心大同，不为古今而殊，可于孔子之言，弥见其亲切而有味。***

3.13 王孙贾问曰：“与其媚于奥，宁媚于竈，何谓也？”子曰：“不然，获罪于天，无所祷也。”

3.14 子曰：“周监于二代，郁郁乎文哉！吾从周。”

3.15 子入大庙，每事问。或曰：“孰谓鄹人之子知礼乎？入大庙，每事问。”子闻之曰：“是礼也。”

3.16 子曰：“射不主皮，为力不同科，古之道也。”

3.17 子贡欲去告朔之饩羊。子曰：“赐也，尔爱其羊，我爱其礼。”

3.18 子曰：“事君尽礼，人以为谄也。”

3.19 定公问：“君使臣，臣事君，如之何？”孔子对曰：“君使臣以礼，臣事君以忠。”

- **解析**
  - 礼虽有上下之分，然双方各有节限，同须遵守，君能以礼待臣，臣亦自能尽忠遇君。
  - ***社会人群相处，贵能先尽诸己，自能感召对方***。

3.20 子曰：“《关雎》，乐而不淫，哀而不伤。”

- **注释**
  - 乐而不淫，哀而不伤：***淫，过量义。伤，损害义***。哀乐者，人心之正，***乐天爱人之与悲天悯人，皆人心之最高境界***，亦相通而合一。***无哀乐，是无人心。无人心，何来有人道？故人当知哀乐之有正，惟当戒其淫伤***。

3.21 哀公问社于宰我。宰我对曰：“夏后氏以松，殷人以柏，周人以栗，曰使民战栗。”子闻之曰：“***成事不说，遂事不谏，既往不咎。***”

- **注释**
  - 成事不说，遂事不谏，既往不咎：***事已成，不再说之。遂，行义。事已行，不复谏。事既往，不追咎***。

3.22 子曰：“管仲之器小哉！”或曰：“管仲俭乎？”曰：“管氏有三归，官事不摄，焉得俭？”“然则管仲知礼乎？”曰：“邦君树塞门，管氏亦树塞门；邦君为两君之好，有反坫，管氏亦有反坫。管氏而知礼，孰不知礼？”

- **注释**
  - “管仲之器小哉：***器，言器量，或言器度***。***器之容量有大小，心之容量亦有大小。***

3.23 子语鲁大师乐。曰：“乐其可知也：始作，翕如也；从之，纯如也，皦如也，绎如也，以成。”

3.24 仪封人请见。曰：“君子之至于斯也，吾未尝不得见也。”从者见之。出曰：“二三子，何患于丧乎？天下之无道也久矣，天将以夫子为木铎。”

3.25 子谓韶，“尽美矣，又尽善也。”谓武，“尽美矣，未尽善也”。

3.26 子曰：“居上不宽，为礼不敬，临丧不哀，吾何以观之哉？”

### 里仁篇第四

4.1 子曰：“**里仁为美**。择不处仁，焉得知？”

- **注释**
  - 里仁为美：里，即居义。***居仁为美****，孟子云：“仁，人之安宅也”。
- **解析**
  - ***孔子论学论政，皆重礼乐，仁则为礼乐之本***。孔子言礼乐本于周公，其言仁，则好古敏求而自得之。***礼必随时而变，仁则古今通道***。

4.2 子曰：“**不仁者不可以久处约，不可以长处乐。仁者安仁，知者利仁**。”

- **注释**
  - 约：穷困义。
  - 利仁：知仁之可安，即知仁之为利。此利字，乃欲有之之义。***人之所以为人，在心不在境。处境有约有乐，然使己心不能择仁而处，则约与乐皆不可安。***仁者，处己处群，人生一切可久可大道之所本。安仁者，此心自安于仁。

4.3 子曰：“唯仁者能好人，能恶人。”

- **解析**
  - 不仁之人，心多私欲，因多谋求顾虑，遂使心之所好，不能真好。
  - 若人人能安仁利仁，***使仁道明行于人群间，则善人尽得人好，而善道光昌；恶人尽得人恶，而恶行匿迹。人人能真有其好恶，而此人群亦成为一正义快乐之人群。***

4.4 子曰：“苟志于仁矣，无恶也。”

- **解析**
  - ***仁者之恶人，其心仍出于爱。恶其人，仍欲其人之能自新以反于善，是仍仁道。***

4.5 子曰：“**富与贵是人之所欲也，不以其道得之，不处也；贫与贱是人之所恶也，不以其道得之，不去也**。君子去仁，恶乎成名？君子无终食之间违仁，造次必于是，颠沛必于是。”

- **注释**
  - 去仁恶乎成明：常人富贵则处，贫贱则去。君子仁则处，不仁则去。君子之名成于此。
- **解析**
  - 仁者人心，得自天赋，自然有之。故***人非求仁之难，择仁安仁而不去之为难***。
  - ***惟君子能处一切境而不去仁，在一切时而无不安于仁，故谓之君子***。

4.6 子曰：“我未见好仁者，恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。”

- **注释**
  - 有能一日用其力于仁矣乎，我未见力不足者：仁者，人心。然必择而安之，***久而不去，始可成德，故仁亦有待于用力。***

4.7 子曰：“人之过也，各于其党。观过，斯知仁矣。”

4.8 子曰：“朝闻道，夕死可矣。”

- **解析**
  - ***生而为人，不知为人之道，岂不枉了此生。***

4.9 子曰：“士志于道，而耻恶衣恶食者，未足与议也。”

- **解析**
  - ***孔子之教，在使学者明道而行道。***

4.10 子曰：“君子之于天下也，无适也，无莫也，**义之与比**。”

4.11 子曰：“君子怀德，小人怀土；君子怀刑，小人怀惠。”

4.12 子曰：“**放于利而行，多怨**。”

- **注释**
  - 多怨：孔子曰：求仁而得仁，又何怨。***若行事能依仁道，则不论利害得失，已心皆可无怨。***

4.13 子曰：“能以礼让为国乎？何有？不能以礼让为国，如礼何？”

4.14 子曰：“**不患无位，患所以立；不患莫己知，求为可知也。**”

- **解析**
  - ***君子求其在我***。

4.15 子曰：“参乎！**吾道一以贯之**。”曾子曰：“唯。”子出。门人问曰：“何谓也？”曾子曰：“**夫子之道，忠恕而已矣**。”

- **注释**
  - 忠恕而已矣：***尽己之心以待人谓之忠，推己之心以及人谓之恕。******忠恕之道即仁道***。

4.16 子曰：“**君子喻于义，小人喻于利**。”

4.17 子曰：“**见贤思齐焉，见不贤而内自省也**。”

4.18 子曰：“**事父母几谏。见志不从，又敬不违，劳而不怨**。”

4.19 子曰：“父母在，不远游。游必有方。”

4.20 子曰：“三年无改于父之道，可谓孝矣。”

4.21 子曰：“**父母之年，不可不知也。一则以喜，一则以惧**。”

4.22 子曰：“**古者言之不出，耻躬之不逮也**。”

- **解析**
  - ***诫学者当讷于言而敏于行。***

4.23 子曰：“以约失之者，鲜矣。”

- **注释**
  - 约：检束义。收敛，不放纵。***凡谨言慎行皆是约***。人能以约自守，则所失自少矣。

4.24 子曰：“**君子欲讷于言，而敏于行。**”

4.25 子曰：“**德不孤，必有邻。**”

4.26 子游曰：“**事君数，斯辱矣，朋友数，斯疏矣。**”

### 公冶长篇第五

5.1 子谓公冶长，“可妻也。虽在缧绁之中，非其罪也”。以其子妻之。

- **解析**
  - ***本篇皆论古今人物贤否得失***，《论语》编者以继前四章之后。***孔门之教，重于所以为人，知人物之贤否，行事之得失，即所学之实证***。

5.2 子谓南容，“邦有道，不废；邦无道，免于刑戮。”以其兄之子妻之。

5.3 子谓子贱，“君子哉若人！鲁无君子者，斯焉取斯？”

5.4 子贡问曰：“赐也何如？”子曰：“女器也。”曰：“何器也？”曰：“瑚琏也。”

5.5 或曰：“雍也，仁而不佞。”子曰：“焉用佞？御人以口给，屡憎于人。不知其仁，焉用佞？”

5.6 子使漆雕开仕。对曰：“吾斯之未能信。”子说。

5.7 子曰：“道不行，乘桴浮于海。从我者其由与？”子路闻之喜。子曰：“由也好勇过我，无所取材。”

5.8 孟武伯问：“子路仁乎？”子曰：“不知也。”又问。子曰：“由也，千乘之国，可使治其赋也，不知其仁也。”“求也何如？”子曰：“求也，千室之邑，百乘之家，可使为之宰也，不知其仁也。”“赤也何如？”子曰：“赤也，束带立于朝，可使与宾客言也，不知其仁也。”

- **注释**
  - 不知也：***仁道至大，仁德至高，孔子不以轻许人***。
- **解析**
  - ***仁乃人生之全德***。人求全德，亦不可无专长。

5.9 子谓子贡曰：“**女与回也孰愈？**”对曰：“**赐也何敢望回。回也闻一以知十，赐也闻一以知二**。”子曰：“**弗如也！吾与女弗如也。**”

5.10 **宰予昼寝。子曰：“朽木不可雕也，粪土之墙不可圬也，于予与何诛。”子曰：“始吾于人也，听其言而信其行；今吾于人也，听其言而观其行。于予与改是。**”

5.11 子曰：“吾未见刚者。”或对曰：“申枨。”子曰：“枨也欲，焉得刚？”

5.12 子贡曰：“我不欲人之加诸我也，吾亦欲无加诸人。”子曰：“赐也，非尔所及也。”

- **解析**
  - ***孔子教人，主反求诸己，主尽其在我***。

5.13 子贡曰：“**夫子之文章，可得而闻也；夫子之言性与天道，不可得而闻也**。”

5.14 子路有闻，未之能行，唯恐有闻。

5.15 子贡问曰：“孔文子何以谓之文也？”子曰：“**敏而好学，不耻下问，是以谓之文也**。”

5.16 子谓子产，“有君子之道四焉：其**行己也恭**，其事上也敬，其养民也惠，其使民也义。”

5.17 子曰：“晏平仲善与人交，**久而敬之**。”

5.18 子曰：“臧文仲居蔡，山节藻梲，何如其知也？”

5.19 子张问曰：“令尹子文三仕为令尹，无喜色；三已之，无愠色。旧令尹之政，必以告新令尹。何如？”子曰：“忠矣。”曰：“仁矣乎？”曰：“未知，焉得仁？”“崔子弑齐君，陈文子有马十乘，弃而违之。至于他邦，则曰：‘犹吾大夫崔子也。’违之。之一邦，则又曰：‘犹吾大夫崔子也。’违之。何如？”子曰：“清矣。”曰：“仁矣乎？”曰：“未知。焉得仁？”

5.20 季文子三思而后行。子闻之，曰：“再，斯可矣。”

5.21 子曰：“宁(甯)武子邦有道则知，邦无道则愚。**其知可及也，其愚不可及也**。”

5.22 子在陈曰：“归与！归与！吾党之小子狂简，斐然成章，不知所以裁之。”

5.23 子曰：“伯夷、叔齐，**不念旧恶，怨是用希**。”

5.24 子曰：“孰谓微生高直？或乞醯焉，乞诸其邻而与之。”

- **解析**
  - ***有则与之，无则辞之***。微生殆委曲世故，以博取人之称誉者。

5.25 子曰：“巧言、令色、足恭，左丘明耻之，丘亦耻之。**匿怨而友其人，左丘明耻之，丘亦耻之。**”

5.26 颜渊、季路侍。子曰：“盍各言尔志？”子路曰：“愿车马、衣轻裘，与朋友共。敝之而无憾。”颜渊曰：“愿无伐善，无施劳。”子路曰：“愿闻子之志。”子曰：“**老者安之，朋友信之，少者怀之**。”

- **解析**
  - ***孔门之学，言即其所行，行即其所言，未尝以空言学。***

5.27 子曰：“已矣乎！吾未见能**见其过而内自讼**者也。”

5.28 子曰：“**十室之邑，必有忠信如丘者焉，不如丘之好学也。**”

- **解析**
  - 后之学孔子者，有孟轲、苟卿，最为大儒显学。***孟子道性善***，似偏重于发挥本章上一语。***荀子劝学***，似偏重于发挥本章下一语。各有偏，斯不免于各有失。

### 雍也篇第六

6.1 子曰：“雍也可使南面。”

6.2 仲弓问子桑伯子，子曰：“可也简。”仲弓曰：“居敬而行简，以临其民，不亦可乎？居简而行简，无乃大简乎？”子曰：“雍之言然。”

6.3 哀公问：“**弟子孰为好学**？”孔子对曰：“**有颜回者好学，不迁怒，不贰过。不幸短命死矣！今也则亡，未闻好学者也**。”

- **注释**
  - 贰过：贰，复义。***偶有犯过，后不复犯，是不贰过。***
- **解析**
  - 孔子称颜渊为好学，而特举不迁怒、不贰过二事。可见孔门之学，主要在***何以修心，何以为人***。

6.4 子华使于齐，冉子为其母请粟。子曰：“与之釜。”请益。曰：“与之庾。”冉子与之粟五秉。子曰：“赤之适齐也，乘肥马，衣轻裘。吾闻之也，**君子周急不继富**。”

6.5 原思为之宰，与之粟九百，辞。子曰：“毋！以与尔邻里乡党乎！”

6.6 子谓仲弓曰：“犂牛之子騂且角，虽欲勿用，山川其舍诸？”

6.7 子曰：“**回也，其心三月不违仁**，**其馀则日月至焉而已矣**。”

- **解析**
  - 孟子曰：“仁，人心也。”然有此心，未必即成此德，其要在***能好学***。

6.8 季康子问：“仲由可使从政也与？”子曰：“由也果，于从政乎何有？”曰：“赐也，可使从政也与？”曰：“赐也达，于从政乎何有？”曰：“求也，可使从政也与？”曰：“求也艺，于从政乎何有？”

6.9  季氏使闵子骞为费宰。闵子骞曰：“善为我辞焉。如有复我者，则吾必在汶上矣。”

6.10 伯牛有疾，子问之，自牖执其手，曰：“亡之，命矣夫！斯人也而有斯疾也！斯人也而有斯疾也！”

6.11 子曰：“**贤哉回也！一箪食，一瓢饮，在陋巷。人不堪其忧，回也不改其乐。贤哉回也**！”

6.12 冉求曰：“非不说子之道，力不足也。”子曰：“力不足者，中道而废。今女画。”

6.13 子谓子夏曰：“女为君子儒，无为小人儒。”

- **解析**
  - 儒，《说文》：“术士之称。”谓士之具六艺之能以求仕于时者。***儒在孔子时，本属一种行业，后逐渐成为学派之称。孔门称儒家，孔子乃创此学派者。***

6.14 子游为武城宰。子曰：“女得人焉尔乎？”曰：“有澹台灭明者，行不由径。非公事，未尝至于偃之室也。”

6.15 子曰：“孟之反不伐，奔而殿。将入门，策其马，曰：‘非敢后也，马不进也。’”

6.16 子曰：“不有祝鮀之佞而有宋朝之美，难乎免于今之世矣！”

6.17 子曰：“谁能出不由户？何莫由斯道也？”

6.18 子曰：“**质胜文则野，文胜质则史。文质彬彬，然后君子**。”

- **注释**
  - 质：朴
  - 文：华饰

6.19 子曰：“人之生也直，罔之生也幸而免。”

- **解析**
  - 不仁之人而得生存，亦赖人群之有仁道。若使人群尽是不仁不直，则久矣无此人群。《左传》曰：民之多幸，国之不幸。即谓此。

6.20 子曰：“知之者不如好之者，好之者不如乐之者。”

6.21 子曰：“中人以上，可以语上也；中人以下，不可以语上也。”

6.22 樊迟问知。子曰：“务民之义，敬鬼神而远之，可谓知矣。”问仁。曰：“**仁者先难而后获，可谓仁矣**。”

6.23 子曰：“知者乐水，仁者乐山；知者动，仁者静；知者乐，仁者寿。”

- **注释**
  - 乐水：水缘理而行，周流无滞，知者似之，故乐水。
  - 乐山：山安固厚重，万物生焉，仁者似之，故乐山。性与之合，故乐。
- **解析**
  - ***道德本乎人性，人性出于自然，自然之美反映于人心，表而出之，则为艺术。故有道德者多知爱艺术，此二者皆同本于自然***。

6.24 子曰：“齐一变，至于鲁；鲁一变，至于道。”

6.25 子曰：“觚不觚，觚哉！觚哉！”

6.26 宰我问曰：“仁者，虽告之曰：‘井有仁焉。’其从之也？”子曰：“何为其然也？**君子可逝也，不可陷也；可欺也，不可罔也。**”

- **解析**
  - 世有愚忠愚孝，然不闻有愚仁。仁者必有知，知者不必有仁。

6.27 子曰：“**君子博学于文，约之以礼**，亦可以弗畔矣夫！”

- **注释**
  - 约之以礼：躬行实践，凡修身、齐家、从政、求学一切实务皆是。
- **解析**
  - ***就学言之谓之文，自践履言之谓之礼***。

6.28 子见南子，子路不说。夫子矢之曰：“予所否者，天厌之！天厌之！”

6.29 子曰：“**中庸之为德也，其至矣乎！民鲜久矣。**”

6.30 子贡曰：“如有博施于民而能济众，何如？可谓仁乎？”子曰：“何事于仁，必也圣乎！尧舜其犹病诸！**夫仁者，己欲立而立人，己欲达而达人。能近取譬，可谓仁之方也已。**”

### 述而篇第七

7.1 子曰：“述而不作，信而好古，窃比于我老彭。”

- **注释**
  - 信而好古：***孔子之学，主人文通义，主历史经验。盖人道非一圣之所建，乃历数千载众圣之所成。不学则不知，故贵好古敏求。***

7.2 子曰：“**默而识之，学而不厌，诲人不倦，何有于我哉**？”

7.3 子曰：“**德之不修，学之不讲，闻义不能徙，不善不能改，是吾忧也**。”

7.4 子之燕居，申申如也，夭夭如也。

7.5 子曰：“甚矣吾衰也！久矣吾不复梦见周公。”

7.6 子曰：“志于道，据于德，依于仁，游于艺。”

- **注释**
  - 志于道：***志，心存所向***。
  - 据于德：据，固执坚守义。***求行道于天下，先据守己德。***
  - 依于仁：依，不违义。***仁者，乃人与人相处之道，当依此道不违离。***
- **解析**
  - 孔子十有五而志于学，即志于道。求道而有得，即为德。仁者心德之大全，盖惟志道笃，故能成德于心。***志道、据德、依仁三者，有先后，无轻重。***
  - 教学者以从之入门，仍当先艺，使知实习，有真才。继学仁，使有美行。再望有其德，使其自反而知有真实心性可据。然后再望其能明道行道。

7.7 子曰：“自行束修以上，吾未尝无诲焉。”

- **解析**
  - 私家讲学之风，自孔子开之。自行束脩，未尝无诲，故虽贫如颜渊、原思，亦得及门受业。

7.8  子曰：“**不愤不启，不悱不发，举一隅不以三隅反，则不复也**。”

- **解析**
  - ***欲学者，自勉于受教之地。***

7.9 子食于有丧者之侧，未尝饱也。

- **解析**
  - ***丧者哀戚，于其旁不能饱食，此所谓恻隐之心。***

7.10 子于是日哭，则不歌。

7.11 子谓颜渊曰：“**用之则行，舍之则藏，唯我与尔有是夫**！”子路曰：“子行三军，则谁与？”子曰：“暴虎冯河，死而无悔者，吾不与也。必也临事而惧，好谋而成者也。”

7.12 子曰：“富而可求也，虽执鞭之士，吾亦为之。如不可求，从吾所好。”

- **解析**
  - ***死生有命，富贵在天，此言不可求而必得。***

7.13 子之所慎：齐，战，疾。

7.14 在齐闻韶，三月不知肉味。曰：“不图为乐之至于斯也！”

7.15 冉有曰：“夫子为卫君乎？”子贡曰：“诺。吾将问之。”入，曰：“伯夷、叔齐何人也？”曰：“古之贤人也。”曰：“怨乎？”曰：“求仁而得仁，又何怨。”出，曰：“夫子不为也。”

7.16 子曰：“**饭疏食，饮水，曲肱而枕之，乐亦在其中矣。不义而富且贵，于我如浮云**。”

7.17 子曰：“**加我数年，五十以学易，可以无大过矣**。”

7.18 子所雅言，诗、书、执礼，皆雅言也。

7.19 叶公问孔子于子路，子路不对。子曰：“女奚不曰，其为人也，**发愤忘食，乐以忘忧，不知老之将至云尔**。”

7.20 子曰：“**我非生而知之者，好古，敏以求之者也**。”

7.21 子不语怪，力，乱，神。

7.22 子曰：“三人行，必有我师焉。择其善者而从之，其不善者而改之。”

7.23 子曰：“天生德于予，桓魋其如予何？”

7.24 子曰：“**二三子以我为隐乎？吾无隐乎尔。吾无行而不与二三子者，是丘也**。”

- **解析**
  - ***孔子之身与道合，行与学化。***

7.25 子以四教：**文，行，忠，信**。

- **解析**
  - ***文，谓先代之遗文。行，指德行。忠信，人之心性，为立行之本。***

7.26 子曰：“圣人，吾不得而见之矣；得见君子者，斯可矣。”子曰：“善人，吾不得而见之矣；得见有恒者，斯可矣。亡而为有，虚而为盈，约而为泰，**难乎有恒矣**。”

7.27 子钓而不纲，弋不射宿。

7.28 子曰：“盖有不知而作之者，我无是也。多闻择其善者而从之，多见而识之，知之次也。”

7.29 互乡难与言，童子见，门人惑。子曰：“与其进也，不与其退也，唯何甚！人洁己以进，与其洁也，不保其往也。”

7.30 子曰：“仁远乎哉？我欲仁，斯仁至矣。”

- **解析**
  - ***仁道出于人心，故反诸己而即得。仁心仁道皆不远人，故我欲仁，斯仁至。惟求在己成德，在世成道，则难。***

7.31 陈司败问昭公知礼乎？孔子曰：“知礼。”孔子退，揖巫马期而进之，曰：“吾闻君子不党，君子亦党乎？君取于吴为同姓，谓之吴孟子。君而知礼，孰不知礼？”巫马期以告。子曰：“丘也幸，苟有过，人必知之。”

7.32 子与人歌而善，必使反之，而后和之。

7.33 子曰：“文，莫吾犹人也。**躬行君子**，则吾未之有得。”

7.34 子曰：“若圣与仁，则吾岂敢？**抑为之不厌，诲人不倦**，则可谓云尔已矣。”公西华曰：“正唯弟子不能学也。”

7.35 子疾病，子路请祷。子曰：“有诸？”子路对曰：“有之。诔曰：‘祷尔于上下神祇。’”子曰：“丘之祷久矣。”

7.36 子曰：“奢则不孙，俭则固。与其不孙也，宁固。”

7.37 子曰：“**君子坦荡荡，小人长戚戚**。”

- **解析**
  - ***君子乐天知命，俯仰无愧，其心坦然，荡荡宽大。***
  - 小人心有私，又多欲，驰竞于荣利，***耿耿于得丧，故常若有压迫，多忧惧***。

7.38 子温而厉，威而不猛，恭而安。

### 泰伯篇第八

8.1 子曰：“泰伯，其可谓至德也已矣！三以天下让，民无得而称焉。”

- **注释**
  - 泰伯：***周太王之长子***。次仲雍，季历。季历生子昌，有圣德，太王意欲立之。太王疾，泰伯避适吴，仲雍从之逃亡。***季历立为君，传子昌，是谓文王***。
  - 至德：德之至极之称。
- **解析**
  - ***孔子极称让德，又极重无名可称之隐德；让德亦是一种仁德，至于无名可称，故称之曰“至德”***。

8.2 子曰：“恭而无礼则劳，慎而无礼则葸，勇而无礼则乱，直而无礼则绞。君子笃于亲，则民兴于仁；故旧不遗，则民不偷。”

8.3 曾子有疾，召门弟子曰：“启予足！启予手！《[诗](https://ctext.org/book-of-poetry/zhs)》云‘[战战兢兢，如临深渊，如履薄冰。](https://ctext.org/book-of-poetry/xiao-min/zhs?searchu=戰戰兢兢，如臨深淵，如履薄冰。&searchmode=showall#result)’而今而后，吾知免夫！小子！”

8.4 曾子有疾，孟敬子问之。曾子言曰：“鸟之将死，其鸣也哀；人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。”

8.5 曾子曰：“以能问于不能，以多问于寡；有若无，实若虚，犯而不校，昔者吾友尝从事于斯矣。”

8.6 曾子曰：“可以托六尺之孤，可以寄百里之命，临大节而不可夺也。君子人与？君子人也。”

8.7 曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”

8.8 子曰：“兴于诗，立于礼。成于乐。”

- **注释**
  - 兴于诗：兴，起义。***诗本性情，其言易知，吟咏之间，抑扬反复，感人易入。***

8.9 子曰：“民可使由之，不可使知之。”

8.10 子曰：“好勇疾贫，乱也。人而不仁，疾之已甚，乱也。”

8.11 子曰：“如有周公之才之美，使骄且吝，其馀不足观也已。”

8.12 子曰：“三年学，不至于谷，不易得也。”

8.13 子曰：“**笃信好学，守死善道。危邦不入，乱邦不居。天下有道则见，无道则隐。邦有道，贫且贱焉，耻也；邦无道，富且贵焉，耻也。**”

8.14 子曰：“不在其位，不谋其政。”

8.15 子曰：“师挚之始，关雎之乱，洋洋乎！盈耳哉。”

8.16 子曰：“狂而不直，侗而不愿，悾悾而不信，吾不知之矣。”

- **解析**
  - ***学问之功，贵能增其美而释其病，以期为一完人。***

8.17 子曰：“学如不及，犹恐失之。”

8.18 子曰：“**巍巍乎**！舜禹之有天下也，而不与焉。”

8.19 子曰：“大哉，尧之为君也！巍巍乎！唯天为大，唯尧则之。荡荡乎！民无能名焉。巍巍乎！其有成功也；焕乎，其有文章！”

8.20  舜有臣五人而天下治。武王曰：“予有乱臣十人。”孔子曰：“才难，不其然乎？唐虞之际，于斯为盛。有妇人焉，九人而已。三分天下有其二，以服事殷。周之德，其可谓至德也已矣。”

8.21 子曰：“禹，吾无间然矣。菲饮食，而致孝乎鬼神；恶衣服，而致美乎<ruby><rb>黻</rb><rt>fú</rt></ruby>冕；卑宫室，而尽力乎沟洫。禹，吾无间然矣。”

### 子罕篇第九

9.1 子罕言利，与命，与仁

9.2 达巷党人曰：“大哉孔子！博学而无所成名。”子闻之，谓门弟子曰：“吾何执？执御乎？执射乎？吾执御矣。”

9.3 子曰：“麻冕，礼也；今也纯，俭。吾从众。拜下，礼也；今拜乎上，泰也。虽违众，吾从下。”

9.4 子绝四：毋意，毋必，毋固，毋我。

9.5 子畏于匡。曰：“文王既没，文不在兹乎？天之将丧斯文也，后死者不得与于斯文也；天之未丧斯文也，匡人其如予何？”

9.6 大宰问于子贡曰：“夫子圣者与？何其多能也？”子贡曰：“固天纵之将圣，又多能也。”子闻之，曰：“大宰知我乎！吾少也贱，故多能鄙事。君子多乎哉？不多也。”

9.7 牢曰：“子云，‘吾不试，故艺’。”

9.8 子曰：“吾有知乎哉？无知也。有鄙夫问于我，空空如也，我叩其两端而竭焉。”

9.9 子曰：“凤鸟不至，河不出图，吾已矣夫！”

9.10 子见齐衰者、冕衣裳者与瞽者，见之，虽少必作；过之，必趋。

9.11 颜渊喟然叹曰：“仰之弥高，钻之弥坚；瞻之在前，忽焉在后。夫子循循然善诱人，博我以文，约我以礼。欲罢不能，既竭吾才，如有所立卓尔。虽欲从之，末由也已。”

9.12 子疾病，子路使门人为臣。病闲，曰：“久矣哉！由之行诈也，无臣而为有臣。**吾谁欺？欺天乎？且予与其死于臣之手也，无宁死于二三子之手乎？且予纵不得大葬，予死于道路乎？**”

9.13 子贡曰：“有美玉于斯，韫匵而藏诸？求善贾而沽诸？”子曰：“沽之哉！沽之哉！我待贾者也。”

9.14 子欲居九夷。或曰：“陋，如之何！”子曰：“君子居之，何陋之有？”

9.15 子曰：“吾自卫反鲁，然后乐正，雅颂各得其所。”

9.16 子曰：“出则事公卿，入则事父兄，丧事不敢不勉，不为酒困，何有于我哉？”

9.17 子在川上，曰：“逝者如斯夫！不舍昼夜。”

9.18 子曰：“吾未见好德如好色者也。”

9.19 子曰：“譬如为山，未成一篑，止，吾止也；譬如平地，虽覆一篑，进，吾往也。”

9.20 子曰：“**语之而不惰者，其回也与**！”

9.21 子谓颜渊，曰：“惜乎！吾见其进也，未见其止也。”

9.22 子曰：“苗而不秀者有矣夫！秀而不实者有矣夫！”

9.23 子曰：“后生可畏，焉知来者之不如今也？四十、五十而无闻焉，斯亦不足畏也已。”

9.24 子曰：“法语之言，能无从乎？**改之为贵**。巽与之言，能无说乎？绎之为贵。说而不绎，从而不改，吾末如之何也已矣。”

9.25 子曰：“主忠信，毋友不如己者，过则勿惮改。”

9.26 子曰：“三军可夺帅也，匹夫不可夺志也。”

9.27 子曰：“衣敝縕袍，与衣狐貉者立，而不耻者，其由也与？‘不忮不求，何用不臧？’”子路终身诵之。子曰：“是道也，何足以臧？”

9.28 子曰：“岁寒，然后知松柏之后雕也。”

9.29 子曰：“知者不惑，仁者不忧，勇者不惧。”

9.30 子曰：“可与共学，未可与适道；可与适道，未可与立；可与立，未可与权。”

9.31  “唐棣之华，偏其反而。岂不尔思？室是远而。”子曰：“未之思也，夫何远之有？”