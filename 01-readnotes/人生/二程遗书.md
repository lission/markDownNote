---

- [二程遗书](#二程遗书)

# 二程遗书

- 儒家自孔子开派以来，留意的是修齐治平之道、礼乐刑政之术，其间虽有仁义中和之谈，但大抵不越**日常道德**之际。汉唐诸儒治经，大多着重**名物训诂、典章制度**，罕及本体。及至宋儒，始进而**讨究原理，求垂教之本原于心性，求心性之本原于宇宙**。
- **故原始儒学的特色是实践的、情意的、社会的、人伦的**，而源于宋、延及明清的儒学（即宋明理学）的特色则是**玄想的、理智的、个人的、本体的**。
- 理学昌盛，大致可分三大系统：
  - 二程（程颢、程颐）、朱熹一系强调“理”
  - 陆九渊（象山）、王守仁（阳明）一系注重“心”
  - 张载、王夫之（船山）一系着眼“气”。
- 清初颜元（习斋）初尊陆王，转宗程朱，最终回归**原始儒学，以“实文、实行、实体、实用”为治学宗旨**。
- 主敬以立其本，穷理以进其知。
- 道即性也；若道外寻性，性外寻道，便不是。圣贤论天德，盖谓自家**元是天然完全自足之物**，若无所污坏，即当直而行之；若小有污坏，即敬以治之，使复如旧。
- 若修其言辞，正为立己之诚意，乃是体当自家敬以直内、义以方外之实事。道之浩浩，何处下手？惟立诚才一作方。
- ‘终日乾乾’，**大小大事却只是忠信**，所以进德为实下手处，修辞立其诚为实修业处。
- 盖**上天之载，无声无臭，其体则谓之易，其理则谓之道，其用则谓之神，其命于人则谓之性，率性则谓之道，修道则谓之教**。
- **若不能存养，只是说话**。
- 圣贤千言万语，只是欲人**将已放之心，约之使反，复入身来**，自能寻向上去，下学而上达也。
- **敬以直内是涵养意**。言不庄不敬，则鄙诈之心生矣；貌不庄不敬，则怠慢之心生矣。
- 曾子曰：“**夫子之道，忠恕而已矣**。”
- 彼谓著心勉而行恕则可，谓著心求恕则不可。盖**恕，自有之理，举斯心加诸彼而已**，不待求而后得。然此人之论，**有心为恕，终必恕矣**。
- 浩然之气，天地之正气，大则无所不在，刚则无所屈，以直道顺理而养，则充塞于天地之间。
- 忿懥，怒也。治怒为难，治惧亦难。**克己可以治怒，明理可以治惧**。
- 学者须**敬守此心，不可急迫，当栽培深厚，涵泳于其间，然后可以自得**。但急迫求之，只是私己，终不足以达道。
- 学是至广大的事，岂可以迫切之心为之？
- **故人知不善而犹为不善，是亦未尝真知。若真知，决不为矣。**
- 克己则私心去，自然能复礼，虽不学文，而礼意已得。
- 《诗》《书》载道之文，《春秋》圣人之用。
- 《诗》《书》如药方，《春秋》如用药治疾，圣人之用全在此书，所谓“不如**载之行事**深切著明”者也。
- **敬以直内，义以方外，敬义立而德不孤**。
- 《大学》“在明明德”，先明此道；“在新民”者，使人用此道以自新；“在止于至善”者，见知所止。
- “**穷理尽性以至于命**”，三事一时并了，元无次序，不可将穷理作知之事。若实穷得理，即性命亦可了。
- **理则须穷，性则须尽，命则不可言穷与尽，只是至于命也**。
- 大凡利害祸福，亦须致命。须得致之为言，直如人以力自致之谓也。得之不得，命固已定，君子须知佗命方得。“不知命无以为君子”，盖命苟不知，无所不至。故君子于困穷之时，须致命便遂得志。其得祸得福，皆已自致，只要申其志而已。
- “**求之有道，得之有命**”
- **人之于患难，只有一个处置，尽人谋之后，却须泰然处之**。有人遇一事，则心心念念不肯舍，毕竟何益？若不会处置了放下，便是无义无命也。
- 天之付与之谓命，禀之在我之谓性，见于事物之谓理。
- 理也，性也，命也，三者未尝有异。穷理则尽性，尽性则知天命矣。天命犹天道也，以其用而言之则谓之命，命者造化之谓也。
- 称性之善谓之道，道与性一也。以性之善如此，故谓之性善。性之本谓之命，性之自然者谓之天，自性之有形者谓之心，自性之有动者谓之情，凡此数者皆一也。圣人因事以制名，故不同若此。
- 自性而行，皆善也。圣人因其善也，则为仁义礼智信以名之；以其施之不同也，故为五者以别之。合而言之皆道，别而言之亦皆道也。舍此而行，是悖其性也，是悖其道也。
- 敬须和乐，只是**中心没事**也。
- 理则天下只是一个理，故推至四海而准，须是质诸天地、考诸三王不易之理。故敬则只是敬此者也，仁是仁此者也，信是信此者也。又曰：“颠沛造次必于是。”又言：“吾斯之未能信。”只是道得如此，更**难为名状**。
- “寂然不动，感而遂通”者，天理具备，元无欠少，**不为尧存，不为桀亡**。
- 尧、舜是生而知之，汤、武是学而能之。文王之德则似尧、舜，禹之德则似汤、武，要之皆是圣人。
- 《中庸》言“**礼仪三百，威仪三千**”，方是说“**优优大哉**”。
- **不偏之谓中，不易之谓庸。中者天下之正道，庸者天下之定理**。
- “喜怒哀乐之未发，谓之中；发而皆中节，谓之和。中也者，天下之大本也；和也者，天下之达道也。致中和，天地位焉，万物育焉。”
- **敬而无失，便是“喜怒哀乐未发之谓中”也**。敬不可谓之中，但敬而无失，即所以中也。
- 某写字时甚敬，非是要字好，只此是学。
- **舜由仁义行，非行仁义也**。
- 执事须是敬，又不可矜持太过。
- 罪己责躬不可无，然亦不当长留在心胸为悔。
- **‘杀一不辜而得天下不为’，谓杀不辜以私己**。武侯以天子之命讨天下之贼，何害？
- **君子之教人，或引之，或拒之，各因其所亏者，成之而已**。孟子之不受曹交，以交未尝知道固在我而不在人也，故使“归而求之”。
- 各因其人材高下与其所失而教之也。
- 子夏问政，子曰：“无欲速，无见小利。”子夏之病，常在近小。子张问政，子曰：“居之无倦，行之以忠。”子张常过高而未仁，故以切己之事答之。
- 穷经，将以致用也。
- 仲尼，元气也；颜子，春生也；孟子，并秋杀尽见。仲尼无所不包；颜子示“不违如愚”之学于后世，有自然之和气，不言而化者也；孟子则露其才，盖亦时然而已。**仲尼，天地也；颜子，和风庆云也；孟子，泰山岩岩之气象也**。观其言，皆可以见之矣。仲尼无迹，颜子微有迹，孟子其迹著。
- 百官万务、金革百万之众，饮水曲肱，乐在其中。**万变皆在人，其实无一事**。
- **懈意一生，便是自弃自暴**。
- 静后，见万物自然皆有春意。
- 言而不行，是欺也。君子欺乎哉？不欺也。
- **子绝四：毋自任私意，毋必为，毋固执，毋有己**。
- 发于外者谓之恭，有诸中者谓之敬。
- 心要在腔子里。
- 只学颜子不贰过。
- “施诸己而不愿，亦勿施于人”，“夫子之道忠恕”
- 外面事不患不知，只患不见自己。
- **事，往往急便坏了**。
- **信近于义者，以言可复也，恭近于礼者，以远耻辱也，因恭信不失其所以**
- “配义与道。”浩气已成，合道与义。道，本也。义，用也。
- “思无邪”，诚也。
- “天地之大德曰生”，“天地絪缊，万物化醇”，“生之谓性”，……**万物之生意最可观**。
- **万物皆有理，顺之则易，逆之则难，各循其理，何劳于己力哉**？
- 言天之自然者，谓之天道。言天之付与万物者，谓之天命。
- 天下之事，惟义利而已。
- 动乎血气者，其怒必迁。
- 孔子谓颜渊曰：“用之则行，舍之则藏，惟我与尔有是夫！”君子所性，虽大行不加焉，虽穷居不损焉，不为尧存，不为桀亡者也。用之则行，舍之则藏，皆不累于己尔。
- 凡为人言者，理胜则事明，气胜则招怫。
- ‘君子以振民育德’。君子之事，惟有此二者，余无他为。二者，**为己为人之道也**。
- 致知则有知，有知则能择。
- “养心莫善于寡欲”，不欲则不惑。
- 语高则旨远，言约则义微。大率《六经》之言涵蓄，无有精粗。欲言精微，言多则愈粗。
- 敬以直内，涵养此意，直内是本。
- **涵养吾一**
- 一者，无他，只是庄整严肃，则心便一，一则自是无非僻之奸。此意但涵养久之，则天理自然明。
- 敬则自虚静，不可把虚静唤做敬。**居敬则自然行简**，若居简而行简，却是不简，只是所居者已剩一简字。
- **所谓敬者，主一之谓敬。所谓一者，无适之谓一**。且欲涵泳主一之义，一则无二三矣。言敬，无如圣人之言。《易》所谓“敬以直内，义以方外”，须是直内，乃是主一之义。至于不敢欺、不敢慢、尚不愧于屋漏，皆是敬之事也。但存此涵养，久之自然天理明。
- “不念旧恶，怨是用希”
- “不勉而中”即常中，“不思而得”即常得，所谓从容中道者。
- 学《春秋》亦善，一句是一事，是非便见于此，此亦穷理之要。
- 学者须是潜心积虑，**优游涵养**，使之自得。
- **义与利，只是个公与私也。**
- 或谓：“人莫不知和柔宽缓，然临事则反至于暴厉。”曰：“**只是志不胜气，气反动其心也**。”
- 人只为气胜志，故多为气所使。如人少而勇，老而怯，少而廉，老而贪，此为气所使者也。若是志胜气时，志既一定，更不可易。
- **“持其志，无暴其气”**，内外交相养也。
- 涵养须用敬，进学则在致知。
- **自谓不能者，自贼者也**；谓其君不能者，贼其君者也。
- 或问：“独处一室，或行暗中，多有惊惧，何也？”曰：“只是烛理不明。若能烛理，则知所惧者妄，又何惧焉？有人虽知此，然不免惧心者，只是气不充。须是涵养久，则气充，自然物动不得。然有惧心，亦是敬不足。”
- “人语言紧急，莫是气不定否？”曰：“此亦当习。**习到言语自然缓时，便是气质变也。学至气质变，方是有功。人只是一个习**。
- 曰：“于喜怒哀乐未发之前，更怎生求？只平日涵养便是。**涵养久，则喜怒哀乐发自中节**。”
- 且如物之好，须道是好；物之恶，须道是恶。物自好恶，关我这里甚事？若说道我只是定，更无所为，然物之好恶，亦自在里。故圣人只言止。所谓止，如人君止于仁，人臣止于敬之类是也。《易》之《艮》言止之义曰：‘**艮其止，止其所也**。’
- 致知，但知止于至善，为人子止于孝，**为人父止于慈**之类，不须外面，只务观物理。
- “恭本为礼，过恭是非礼之礼也。以物与人为义，过与是非义之义也。
- 盖因是人有可怒之事而怒之，**圣人之心本无怒也。譬如明镜，好物来时，便见是好，恶物来时，便见是恶，镜何尝有好恶也？**
- 须是习，习能专一时便好。**不拘思虑与应事，皆要求一**。
- 人心须要定，使佗思时方思乃是。今人都由心。”曰：“心谁使之？”曰：“以心使心则可，人心自由便放去也。”
- 孟子曰：‘尽其心，知其性。’心即性也。在天为命，在人为性，论其所主为心，其实只是一个道。苟能通之以道，又岂有限量？天下更无性外之物。
- 问：“心有善恶否？”曰：“在天为命，在义为理，在人为性，主于身为心，其实一也。心本善，发于思虑，则有善有不善。若既发，则可谓之情，不可谓之心。
- **所谓德者得也，须是得于己，然后谓之德也**。
- 敬只是涵养一事。必有事焉，须当集义。
- 敬只是持己之道，义便知有是有非。顺理而行，是为义也。
- ‘放心’，谓心本善，而流于不善，是放也。
- 须是涵养久，便得自然。若是慎言语不妄发，此却可著力。
- 孔子教人，“不愤不启，不悱不发”。
- 顺天行道者，天民也。顺天为政者，天吏也。大人者，又在二者之上。孟子曰：‘充实而有光辉之谓大。’
- 人只有个天理，却不能存得，更做甚人也？
- 《易》须是默识心通，只如此穷文义，徒费力。
- 凡读史，不徒要记事迹，须要**识治乱安危兴废存亡之理**。
- 《论语》，有读了后全无事者，有读了后其中得一两句喜者，有读了后知好之者，有读了后不知手之舞之、足之蹈之者。
- 但将圣人言语玩味久，则自有所得。当深求于《论语》，将诸弟子问处便作己问，将圣人答处便作今日耳闻，自然有得。
- **君子之于人也，当于有过中求无过，不当于无过中求有过**。
- 夫王者，天下之义主也。民以为王，则谓之天王天子；民不以为王，则独夫而已矣。
- **骄吝最是不善之总名。骄，只为有己**。吝，如不能改过，亦是吝。
- 曰：“天与上帝之说如何？”曰：“以形体言之谓之天，以主宰言之谓之帝，以功用言之谓之鬼神，以妙用言之谓之神，以性情言之谓之乾。”
- 天下之理，原其所自，未有不善。
- 昭穆之位，太祖面东，左昭右穆，自内以及外。古之坐位，皆以右为尊。
- 闵子侍侧，訚訚如也，子路行行如也，冉有、子贡侃侃如也，子乐。
- 尽己之谓忠，推己之谓恕。
- 小人之怒在己，君子之怒在物。小人之怒出于心，作于气，形于身，以及于物，以至无所不怒，是所谓迁也。若君子之怒，如舜之去四凶。
- “暴其民甚，则身弑国亡；不甚，则身危国削，名之曰幽、厉，虽孝子慈孙，百世不能改也。”
- 不敬其亲而敬他人者，谓之悖礼；不爱其亲而爱他人者，谓之悖德；故君子‘亲亲而仁民，仁民而爱物’。能亲亲，岂不仁民？能仁民，岂不爱物？若以爱物之心推而亲亲，却是墨子也。
- **夫民，合而听之则圣，散而听之则愚**。合而听之，则大同之中，有个秉彝在前，是是非非，无不当理，故圣。**散而听之，则各任私意**，是非颠倒，故愚。
- 今世之人，乐其所不当乐，不乐其所当乐；慕其所不当慕，不慕其所当慕；皆由不思轻重之分也。
- 自其外者学之，而得于内者，谓之明。自其内者得之，而兼于外者，谓之诚。诚与明一也。
- 能尽饮食言语之道，则可以尽去就之道；能尽去就之道，则可以尽死生之道。**饮食言语，去就死生，小大之势一也。故君子之学，自微而显，自小而章。**《易》曰：“闲邪存其诚。”闲邪则诚自存，而闲其邪者，乃在于言语饮食进退与人交接之际而已矣。
- 圣人之所为，人所当为也。**尽其所当为，则吾之勋业**，亦周公之勋业也。凡人之弗能为者，圣人弗为。
- 何以窒其欲？曰思而已矣。学莫贵于思，唯思为能窒欲。曾子之三省，窒欲之道也。
- 可以仕则仕，可以止则止，可以久则久，可以速则速，此皆时也，未尝不合中，故曰“**君子而时中**”。
- 孟子曰：“**可以仕则仕，可以止则止，可以久则久，可以速则速，孔子也。孔子，圣之时者也。**”故知《易》者，莫若孟子。
- “喜怒哀乐之未发谓之中。”中也者，言寂然不动者也，故曰“天下之大本”。“发而皆中节谓之和。”和也者，言感而遂通者也，故曰“天下之达道”。
- **学也者，使人求于内也。不求于内而求于外，非圣人之学也**。何谓不求于内而求于外？以文为主者是也。学也者，使人求于本也。不求于本而求于末，非圣人之学也。
- 君子不欲才过德，不欲名过实，不欲文过质。才过德者不祥，名过实者有殃，文过质者莫之与长。
- **心之躁者，不热而烦，不寒而栗，无所恶而怒，无所悦而喜，无所取而起**。君子莫大于正其气，欲正其气，莫若正其志。其志既正，则虽热不烦，虽寒不栗，无所怒，无所喜，无所取，去就犹是，死生犹是，夫是之谓不动心。
- 学者当以《论语》《孟子》为本。《论语》《孟子》既治，则《六经》可不治而明矣。**读书者，当观圣人所以作经之意，与圣人所以用心，与圣人所以至圣人，而吾之所以未至者**，所以未得者，**句句而求之，昼诵而味之，中夜而思之**，平其心，易其气，阙其疑，则圣人之意见矣。
- 吾未见啬于财而能为善者也，吾未见不诚而能为善者也。
- 事上之道莫若忠，待下之道莫若恕。
- 待人有道，不疑而已。
